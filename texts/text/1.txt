CHAPTER 0

Dis bůch sol man gerne enpfan, wan got sprichet
selber die wort.

Dis bůch das sende ich nun ze botten allen geistlichen lúten,
beidú boesen und gůten, wand wen die súle vallent, so mag das
werk nút gestan, und ez bezeichent alleine mich, und meldet
loblieh mine heimlichkeit. Alle die dis bůch wellen vernemen
die soellent es ze nún malen lesen.

Dis bůch heisset ein vliessendes lieht der gotheit.

Eia, herre got, wer hat dis bůch gemachet. Ich han es
gemachet an miner vnmaht, wan ich mich an miner gabe nút
enthalten mag. Eya herre, wie sol dis bůch heissen, alleine ze
dinen eren ? Es sol heissen : ein vliessende lieht miner gotheit, 
in allú die herzen die da lebent ane valscheit.

CHAPTER 1

Wie die minne und die kúneginne zesamene sprachen.

Die sele kam zů der minne
Und grůste si mit tieffen sinnen
Und sprach : Got grůsse úch vro minne.
Got lone úch, liebe vro kúneginne.
Vro minne ir sint sere vollekomen.
Vro kúneginne, des bin ich allen dingen oben.
Vro minne, ir hant manig jar gerungen,
E ir habint die hohen drivaltekeit dar zů betwungen,
Das sú sich hat alzemale gegossen
In Marien demuetigen magetům.
Frowe kúneginne, das ist úwer ere und vrome.
Fro minne, ir hant mir alles benomen
Alles das ich in ertrich je gewan.
Frowe kúneginne, ir hant einen seligen wehsel getan.
Frowe minne, ir hant mir benomen mine kintheit.
Frowe kúneginne, dawider han ich úch gegeben himelische vriheit.
Frowe minne, ir hant mir benomen alle mine jugent.
Frowe kúneginne, da wider han ich úch gegeben manig helige tugent.
Frowe minne, ir hant mir benomen gůt frúnde und mage.
Eia frowe kúneginne, das ist ein snoedú klage.
Frowe minne ir hant mir benomen die weit, weltlich ere und allen weltlichen richtům.
Frowe kúneginne, das wil ich úch in einer stunde mit dem heiligen geiste nach allem úweren willen in ertrich gelten.
Frowe minne, ir hant mich also sere betwungen, das min licham ist komen in sunderlich krankheit.
Frowe kúneginne, dawider han ich úch gegeben manig hohe bekantheit.
Frowe minne, ir hant verzert min fleisch und min blůt.
Frowe kúneginne, damit sint ir gelútert und gezogen in got.
Frowe minne, úr sint ein roberinne, denoch sont ir mir gelten.
Frowe kúneginne, do nement reht mich selben.
Frowe minne, nu hant ir mir vergolten hundert valt in ertriche.
Frowe kúneginne, noch hant ir ze vordernde got und alle sine riche.

CHAPTER 2

Von drien personen und von drien gaben.

Der ware gottes gůts, der da kumet von dem himelschen
flůt vs dem brunnen der vliessenden drivaltekeit, der hat so grosse
kraft, das er dem lichamen benimmet alle sine maht, und machet
die sele ir selben offenbar, das si sihet dich selben den heligen
gelich und emphahet denne an sich gotlichen schin, so scheidet
die sele von dem lichamen mit aller ir macht, wisheite, liebin
und gerunge; sunder das minste teil irs lebendes belibet mit
dem lichame als in eime suessen schlaffe. So sihet sú einen
ganzen got in driú personen und bekenet die drie personen in
eime gotte ungeteilet. So gruesset er si mit der hove sprache
die man in dirre kuchin nit vernimet, und kleidet sú mit den
kleidern, die man ze den palaste tragen sol und git sich in ir
gewalt. So mag sú bitten und vragen was si wil, des wirt si
beriht. Warumbe si nút beriht wirt, das ist dú erste sache von
drien. So zúhet er si fúrbas an ein heimliche stat. Da můs si
fúr nieman bitten noch fragen, wan er wil alleine mit ir spilen
ein spil das der lichame nút weis, noch die doerper bi dem
phlůge noch die ritter in dem turnei, noch sin minneklichlú můter
Maria, der mag si nút gepflegen da. So swebent si fúrbas an
ein wunnenriche stat, da ich nút vil von sprechen mag noch wil.
Es ist ze notlich; ich engetar, wan ich bin ein vil súndig moensche.
Mer wenne der endelose got die grundelose sele bringet in die
hoehin, so verlúret si das ertrich von dem wunder, und bevindet
nút, das si je in ertrich kam. Wenne das spil allerbest ist, so
můs man es lassen. So sprichet der blueinde Got: Junefro, ir
muessent úch neigen, so erschriket si: Herre, nu hast du mir
hie so sere verzogen, das ich dich in minem lichamen mit keinem
orden mag geloben, sunder das ich ellende lide und gegen dem
lichame strite: So sprichet er: Eya, du liebú tube, din stimme
ist ein seitenspil minen oren; dine wort sint wurtzen minem
munde, dine gerunge sint die miltekeit miner gabe. So sprichet
sú: Lieber herre, es mus sin als der wirt gebútet. So ersúfzet
si mit aller maht, das der lip erweget wirt. So sprichet
der licham: Eya frowe, wa bist du nu gewesen? Du kumest
so minneklich wider, schoene und creftig, frie und sinnenrich. Din
wandelen hat mir benomen minen smak, růwe, farwe und alle
min maht. So sprichet si: Swig, morder, la din klagen sin;
ich wil mich iemer hútten vor dir, das min vient verwundet sie,
das wirret uns nút, ich froewe mich sin.
Dis ist ein grůs, der hat manige adern, der dringet usser
dem vliessenden gotte in die armen, dúrren selen ze allen ziten
mit núwer bekantnússe, und an núwer beschŏwunge, und in
sunderliche gebruchunge der núwer gegenwúrtekeit. Eya sueslicher
got, fúrig inwendig, bluegende uswendig; nu du dis den
minnesten hast gegeben, mohte ich noch ervarn das leben, das
du dinen meisten hast gegeben, darumbe wolt ich dest langer
qweln. Disen grůs mag noch můs nieman empfan, er si denne
uberkomen und ze nihte worden.
In disem grůsse wil ich lebendig sterben;
Das moegen mir die blinden heligen niemer verderben.
Das sint die da minnent und nit bekennent.

CHAPTER 3

Von den megden der sele und von der minne schlage.

Alle heilige cristanliche tugende sint der selen megede.
Der selen suesser verdrutz claget der minne ir not:
Die sele: Eya allerliebeste jungfrowe,
Nu hast du lange min kamerin gewesen;
Nu sage mir, wie sol ich darane wesen.
Du hast mich gejagt, gevangen, gebunden,
Und so tief gewundt,
Das ich niemer werde gesunt.
Du hast mir manigen kulenschlag geben;
Sage mir, sol ich ze jungest vor dir genesen?
Wirde ich nüt getödet von diner hant?
So were mir bas, das ich dich nie hette bekant.
Die minne: Das ich dich jagete, das luste mich;
Das ich dich vieng, des gerte ich;
Das ich dich bant, des froewete ich mich,
Do ich dich wundete, do wurde du mit mir vereinet,
So ich dir kuline schlege gibe, so wirde ich din gewaltig.
Ich han den almehtigen got von dem himelrich getriben
Und han ime benomen sin moenschlich leben
Und han in mit eren sinem vatter widergegeben.
Wie moegest du, snoeder wurm, vor mir genesen.
Die sele: Sprich, min keiserinne, ich voerhte ein kleine heimeliche arzenie,
Die mir got dikke hat gegeben,
Das ich von derselben moege genesen.
Die minne: So man die gevangenen nút wil haben tot,
So git man inen wasser und brot.
Die artzenie, die dir got dikke hat gegeben,
Das ist anders nút denne ein vristunge in dis moenschliche leben.
Swenne aber kumt din ostertag,
Und din lichame enpfat den totschlag,
So wil ich dich alumbe van
Und wil dich aldurch gan,
Und wil dich dime licham stelen
Und wil dich dime liebe geben.
Die sele: O minne, disen brief han ich us dinem munde geschriben, nu
gib mir frowe din ingesigel.
Die minne: Swer got je úber sich selben liep gewan, der weis wol, wa
er das ingesigel nemen sol; es lit zwischent uns zwein.
Die sele spricht: Swig liebe, sprich nút me.
Genigen sie dir aller juncfrowen liebeste
Von allen creaturen und von mir.
Sage minem lieben, das sin bette bereit sie
Und das ich minnesiech nach ime bin .
Ist dirre brief ze lang, das ist des schult: Ich war in der
matten, da ich manigerleige blůmen vant.
Dis ist ein suesse jamer clage: Wer von minne stirbet, den sol
man in gotte begraben.

CHAPTER 4

Von der hovereise der sele an der sich got wiset.

Swenne die arme sele kumet ze hove, so ist si wise und
wolgezogen; so siht si iren got vroelichen an. Eya, wie lieplich
wirt si da enpfangen. So swiget si und gert unmesseklich sines
lobes. So wiset er ir mit grosser gerunge sin goetlich herze.
Das ist gelich dem roten golde das da brinnet in eime grossen
kolefúre. So tůt er si in sin gluegendes herze alse sich der
hohe fúrste und die kleine dirne alsust behalsent und vereinet
sint als wasser und win. So wird si ze nihte und kumet von
ir selben, alse si nút mere moegi, so ist er minnesiech nach ir,
als er je was, wann im gat (weder) zu noch abe. So spricht si:
herre, du bist min trost, min gerunge, min vliessender brunne,
min sunne, und ich bin din spiegel. - Dis ist ein hovereise der
minnenden selen, die ane got nút wesen mag.

CHAPTER 5

Von dem qwale und von dem lone der helle.

Min licham ist an langer qwale, min sele ist an hoher wunne,
wan si hat beschowet unde mit armen umbevangen iren lieben
alzemale. Von ime hat si die qwale, die vil arme. So zuechet
er si, so vlúset si. Si kan sich nút enthalten, untz er sú bringet
in sich selber. So spreche si gerne und si enmag. So ist si
gar verwunden in die wunderlichen drivaltekeit mit hoher einunge.
So lat er si ein kleine, das si geron moege. So gert si sines
lobes, das kan si nach irem willen nút vinden. Ja si wolte das
er si zu der helle senden wolte, uf das er von allen creaturen
úber unmasse gelobet werde. So sihet si in an und sprichet im
zu: Herre gip mir dinen segen. So sihet er si an und zúhet
si wider, und git ir einen grůs,
Dem der licham sprechen nit můs.
So spricht der licham zu der sele:
Wa bist du gewesen? Ich mag nit me.
So spricht die sele: Swig, du bist ein tore.
Ich wil mit mime liebe wesen,
Soltest du niemer me genesen.
Ich bin sin froede, er ist min qwale.
Dis ist ir qwale, niemer muesse si genesen.
Dise qwale muesse dich bestan,
Niemer muesest du ir entgan.

CHAPTER 6

Von den nún koeren wie sie singent

Nu hoere, liebú, hoere mit geistlichen oren, sust singent die
nun koere:

Wir loben dich herre das du uns hast gesuchet mit diner demútikeit:
Wir loben dich herre das du uns hast behalten mit diner barmherzekeit.
Wir loben dich herre das du uns hast geheret mit diner smahheit.
Wir loben dich herre das du uns hast gefueret mit diner miltekeit.
Wir loben dich herre das du uns hast geordent mit diner wisheit.
Wir loben dich herre das du uns hast beschirmet mit diner gewalt.
Wir loben dich herre das du uns hast gehelget mit diner edelkeit.
Wir loben dich herre das du uns hast gewisset mit diner heimlichkeit.
Wir loben dich herre das du uns hast gehoehet mit diner minne.

CHAPTER 7

Von gottes vluch in ahte dingen

Ich vlůche dir: din lichame muesse sterben,
Din wort muesse verderben
Din ŏgen muessen sich schliessen,
Din herze muesse vliessen,
Din sele muesse stigen,
Din licham muesse bliben.
Dine moenschliche sinne muessin vergan,
Din geist muesse vor der heligen drivaltekeit stan.

CHAPTER 8

Der minste lobet got an zehen dingen.

O du brennender berg, o du userwelte sunne!
O du voller mane, o du grundeloser brunne!
O du unreichhaftú hoehi, o du klarheit ane masse!
O wisheit ane grunt!
O barmherzikeit ane hinderunge!
O sterki ane widersatzunge!
O Crone aller eren!
Dich lobet der minste, den du je geschueffe!

CHAPTER 9

Mit drîn dingen wonestu in der hoehin

Die da brinent in der waren minne und uf einen steten grunt
buwent der warheit und fruht bringen mit vollem huffen des
seligen endes, die wonent in der hoehin. Glosa: das ist úber
seraphin.

CHAPTER 10

Der got minnet der angesiget drîn dingen

Swelcher moensch die weit úbersiget
Und sime lichamen allen unnútzen willen benimet
Und den túvel úberwindet,
Das ist die sele die got minnet.
Tůt ir die welt einen stoss,
Davon leidet si kleine not.
Tůt ir das vleisch einen wank,
Davon wirt der geist nút krank.
Tůt ir der túvel einen blik,
Das achtet die sele aber niht;
Si minnet und si minnet
Und si kan anders nit beginnen.

CHAPTER 11

Vier sint an dem strite gottes.

O tube ane gallen! O maget ane sere!
O Ritter ane wunden! O kneht unverzaget!
Das sint die vier die gotte in sinem strite wol behagent.

CHAPTER 12

Die sele lobet got an fúnf dingen

O keyser aller eren! O Crone aller fuersten!
O wisheit aller meistern! O geber aller gabe!
O loeser aller gevangnisse.

CHAPTER 13

Wie got kumet in die sele

Ich kum zů miner lieben
Als ein tŏwe uf den blůmen.

CHAPTER 14

Wie die sele got enpfahet und lobet

Eja froeliche anschowunge! Eya liepliche grůs! Eja minnekliche
umbehalsunge! Herre din wunder hat mich verwundet,
din gnade hat mich verdruket. O du hoher stein, du bist so wol
durgraben, in dir mag nieman nisten denne tuben und nahtegal.

CHAPTER 15

Wie got die sele enpfahet

Siest wilkomen liebú tube, du hast so sere geflogen in dem
ertriche, das dine vedern sint gewahsen in dem himelriche.

CHAPTER 16

Got gelichet die sele vier dingen

Du smekest als ein wintrúbel, du ruchest als ein balsam,
du lúhtest als dú sunne, du bist ein zůnemunge miner hoechsten
minne.

CHAPTER 17

Die sele lobet got an fúnf dingen

O du giessender got an diner gabe!
O du vliessender got an diner minne!
O du brennender got an diner gerunge!
O du smelzender got an der einunge mit dinem liebe!
O du ruwender got an minen brústen, ane die ich nút wesen mag!

CHAPTER 18

Got gelichet die selen fúnf dingen

O du schoene rose in dem dorne!
O du vliegendes bini in dem honge!
O du reinú tube an dinem wesende!
O du schoenú sunne an dinem schine!
O du voller mane an dinem stande!
Ich mag mich nit von dir gekeren.

CHAPTER 19

Got liebkoset mit der sele an sechs dingen

Du bist min legerkússin, min minnekliches bette, min heimichestú
růwe, min tiefeste gerunge, min hoehste ere. Du bist
ein lust miner gotheit, ein trost miner moenscheit, ein bach
miner hitze.

CHAPTER 20

Die sele widerlobet got an sehs dingen

Du bist min spiegelberg, ein ŏgenweide, ein verlust min
selbes, ein sturm mines hertzen, ein val und ein verzihunge
miner gewalt, min hoehste sicherheit.

CHAPTER 21

Von der bekantnisse und von der gebrûchunge

Minne ane bekantnisse
Dunket die wisen sele ein vinsternisse.
Bekantnisse ane gebruchunge
Dunket si ein helle pin.
Gebruchunge ane mort kan si nit verklagen.

CHAPTER 22

Von Sante Marien botschaft und wie ein tugent der andern
volget, und wie die sele ein iubilus der drivaltekeit wart
gemachot und wie sante Maria alle heligen gesoeget
unde noch soeget

Der suesse tŏwe der unbeginlicher drivaltekeit hat sich gesprenget
us dem brunnen der ewigen gotheit in den blůmen der
userwelten maget, und des blůmen fruht ist ein untoetlich got,
und ein toetlich mensche und ein lebende trost des ewigen liebes,
und unser loesunge ist brútegŏm worden. Die brut ist trunken
worden von der angesihte des edeln antlútes. In der groesten
sterki kunt si von ir selber, und in der groesten blintheit sihet
si allerklarost. In der groesten klarheit ist si beide tot und
lebende. Je si lenger tot ist, je si vroelicher lebt. Je si vroelicher
lebt, je si mer ervert. Je si miner wirt, je ir me zůflússet.
Je si sich mere voerhtet Je si richer wirt je si armer
ist. Je si tiefer wonet, je si breiter ist. Je si gebietiger ist,
je ir wunden tieffer werdent. Je si mer stúrmet, je got minnenklicher
gegen ir ist. Je si hoher swebet, je si schoener lúhtet
von dem gegenblik der gotheit. Je si im naher kunt. Je si mer
arbeitet, je si sanfter růwet. Je si mer begriffet, je si stiller
swiget. Je si luter rueffet, je si grosser wunder wirket mit siner
kraft nah ir macht. Je sin lust me wahset, je ir brutloft grosser
wirt, je das minnebet enger wirt. Je die umbehalsunge naher
gat, je das muntkuessen suesser smekket. Je si sich minneclicher
ansehent, je si sich noeter scheident. Je mer er ir gibet, je mer
si verzert, je me si hat. Je si demuetteklicher urlop nimt, je e
si wider kunt. Je si heisser blibet, je si e entfunket. Je si
mere brennet, je si schoener lúhtet. Je gottes lob mer gebreitet
wirt, je ir girheit groesser blibet.
Eya war vart unser loser brútgŏm in dem jubilus der heligen
drivaltekeit. Do got nit me mohte in sich selben, do mahte
er die selen und gab sich ir ze eigen von grosser liebi. Wovon
bist du gemachet, sele, das du so hohe stigest úber alle creaturen,
und mengest dich in die heligen drivaltekeit unde belibest doch
gantz in dir selber? Du hast gesprochen von minem anegenge,
nu sage ich dir werlich: Ich bin in derselben stat gemachet
von der minne, darumbe mag mich enkein creature nach miner
edelen nature getroesten noch entginnen denne allein die minne.
Vrowe sant Maria, dis wunders bist du ein můter. Wenne geschach
dir das? Do unsers vatter jubilus betruebet wart mit
adames valle, also das er můste zúrnen. Do enphieng die
ewige wisheit der almehtigen gotheit mit mir den zorn. Do
erwelte mich der vatter ze einer brut, das (er) etwas ze minnende
hette, wand sin liebú brut was tot, die edel sele. Und do kos
(erkies) mich der sun zů einer můter, und da enpfieng mich
der helig geist ze einer trutinne. Do was ich alleine brut der
heligen drivaltekeit und můter der weisen, und trůg si fúr gotz
ŏgen, also das si nit ze male versunken als doch etliche taten.
Do ich also můter was maniges edeln kindes, do wurden mine
brueste also vol der reinen unbewollener milch der waren milten
barmherzekeit, das ich soegete die propheten und die wissagen
e denne got geborn wart. Darnach in miner kintheit soegete
ich Jesum; fúrbas in miner jugent soegete ich gotz brut die
heligen cristanheit bi dem cruetze, das ich also dúrre und
jemerlich wart, das das swert der vleischlicher pine Jesu
sneit geistlieh in min sele. Do stůnden offen beide, sine
wunden und ir brúste. Die wunden gussen, die brúste vlussen
also, das lebendig wart die sele und gar gesunt. Do er den
blanken roten win gos in iren roten munt, do si alsust us den
offen wunden geborn und lebendig wart, do was si kindesch
und vil jung. Solte si do nach irem tode und ir gehurt volleklich
genesen, so můste gottes můter ir můter und ir amme sin.
Gotte, es was und ist wol billich. Got ist ir rehter vatter und
si sin rehtú brut, und si ist im an allen iren liden glich Vrowe
in dinem alter soegetost du die heligen aposteln mit diner můterlichen
lere und mit dinem creftigen gebette, also das Gott sin
ere und sinen willen an inen tete. Vrowe, also soegetestu da
und soegest noch die martyrer in iren herzen mit starkem gelŏben,
die bihter mit heliger beschirmunge an iren oren, die megde
mit diner kúscheit, die wittewen mit stetekeit, die durehten mit
miltekeit, die súnder mit der bittunge.
Vrowe, noch můst du uns soegen, wan dine brueste sind noch
also vol, das du nút maht verdruken. Woltostu nit soegen me,
so tete dir die milch vil we. Wann werlich ich han gesehen dine
brúste so vol, das siben stralen gussen, alzemale us von einer
brúste úber minen lip und úber min sele. In der stunde benimest
du mir ein arbeit, die kein Gotzfrúnt mag getragen
one herzeleit. Alsust solt du noch soegen bis an den jungsten
tag, so můst du ersihen, wan so sint gotz kint und dinú kint
gewennet uud volle gewahsen in dem ewigen lip. Eja, darnach
soellen wir bekennen und sehen in unzellicher lust die milch und
ŏch dieselbe brust, die Jesus so dikke hat gekust.

CHAPTER 23

Du solt beten, das dich got minne sere dikke unde lange
so wirdest du reine, schoene und lange

Eya herre, minne mich sere und minne mich dike und lange ;
wande je du mich dikker minnest, je ich reiner wirde; je du mich
serer minnest, je ich schoener wirde; je du mich langer minnest,
je ich heliger wirde hie in ertrich.

CHAPTER 24

Wie got antwurtet der sele

Das ich dich minne dikke, das han ich von nature, wan ich
selbe die minne bin. Das ich dich sere minne, das han ich von
miner gerunge, wann ich gere das man mich sere minne.
Das ich dich lange minne, das ist von miner ewekeit, wan ich
ane ende bin.

CHAPTER 25

Von dem wege pine ze lidenne gerne dur got

Got leitet sinú kint, die er userwelt hat wunderliche wege.
Das ist ein wunderlich weg und ein edel weg und ein helig
weg, den Got selber gieng, das ein mensche pine lide ane súnde
und ane schulde. In disem wege froewet sich die sele, die nach
got jamerig ist, wan si froewet sich von nature ze irem herren,
der dur sine woltat manige pine gelitten hat. Und sin lieber
herre der himmelsche vatter gap sinen liebsten sun, das er gepingot
wart von den heiden, und gemarterot von den juden ane
sine schulde. Und ist die zit komen das etlich lúte die geistlich
schinent gotz kint pingent am libe und marterent an dem geiste,
wan er wil si sinem lieben sune gelichen, der an libe und an
sele gepinget wart.

CHAPTER 26

In disen weg zúhet die sele îr sinne und ist vrî
ane herzeleit

Es ist ein selzen und ein hoher weg, da wandelt dú getrúwe
sele inne und leitet na ir die sinne, als der sehende tůt den
blinden. In disem weg ist vri die sele und lebt ane herzeleit,
wan si wil anders nit denne als ir herre, der allú ding uffen
das beste tůt.

CHAPTER 27

Wie du siest widig dis weges und în behaltest und
vollekomen siest

Drú ding machent einen des weges wirdig, das er in erkenne
und kome darin. Das erste, das der moensche sich selber
twinget in gotte ane alle meisterschaft und die gottesgnade
heleklich behalte und willekliche trage, in verzihunge aller
dingen nach dez menschen willen. Das ander behaltet den
menschen in dem wege das im allú ding ze danke sint ane
allein die súnde. Das dritte machet den menschen vollekomen
in dem wege, das man allú ding glichlich gotte ze eren tů, wan
min snoedeste notdurft wil ich got also hohe reiten, als ob ich
were in der hohesten contemplacie, da ein mensch inkomen mag;
warumbe, (denn) tůn ich es in einer liebin gotte ze eren, so ist
es álles ein. Swenne ich aber súnde, so bin ich an disem
wege nit.

CHAPTER 28

Die minne sol sin mortlich âne masse âne underlass,
das ist toren torheit

Ich froewe mich, das ich minnen můs den der mich minnet und
gere des, das ich in mortlich minne ane masse und ane underlas:
Vroewe dich, min sele, wan din leben ist gestorben von minne
dur dich, und minne in so ser, das du moegest sterben dur in, so
brennest du jemer mere unverloeschen als ein lebend funke in dem
grossen fúre der lebend majestat.
So wirst du minnefúres vol,
Damit dir hie ist so wol.
Du darfst mich nit me leren,
Ich enmag mich nit von der minne keren;
Ich můs ir gevangen wesen,
Ich mag anders nit geleben.
Da si wonet, da mag ich beliben
Beide, an tod und an libe.
Das ist der toren torheit,
Die lebent ane herzeleit.

CHAPTER 29

Von der schoeni des brútegŏmes und wie îm die
brútini volgen sol

Vide mea sponsa: Sich wie schoene min ŏgen sint, wie
reht min munt si, wie fúrig min herze ist, wie geringe min
hende sint, wie snel min fuesse sint und volge mir. Du solt
gemartert werden mit mir, verraten in der abegunst, gesůchet
in der vare, gevangen in dem hasse, gebunden in hoeresagen,
din ŏgen verbunden das man dir die warheit nit wil bekennen,
gehalsschlaget mit dem grimme der welte, fúr gerihte gezogen
an der bichte, georschlaget mit der bůsse, ze herode gesant
mit dem spote, entkleidet mit dem ellende, gegeiselt mit dem
armůte, gekroenet mit bekorunge, augespîet mit der smahheit,
din crúze tragen in dem hasse der súnden, gecrúzegot in verzihunge
aller dingen nach dinem willen, genegelt an das crúze
mit den heligen tugenden, gewundot mit der minne, sterben an
dem crúze in heliger bestandunge, in din herze gestochen mit
steter einunge, von dem crúze geloeset in warem sige aller diner
vienden, begraben in der unahtbarkeit, uferstan von dem tode
in einem heligen ende, ze himel gevarn in einem zuge gotz
atemes.

CHAPTER 30

Von den siben ziten

Mettin: minnen vol in suesse wol.
Prime: minnen gere ein suesse swere.
Tercie: minnen lust ein suesse turst.
Sexte: minnen vůlen ein suesse kůlen.
None: minnen tot ein suesse not.
Vesper: minnen vliessen ein suesses giessen.
Complet: minnen růwen ein suesses froewen.

CHAPTER 31

Du solt nit ahten smahheit

Ich wart versmehet sere, do sprach unser herre: la dich
nit sere wundern; sit das here drisem vas so sere verworfen und
augespiet wart, was sol denne dem essig vas geschehen, da nút
gůtes inne von im selber ist?

CHAPTER 32

Du solt nit ahten êren, pine, gůt, betruebdi an
der súnden

So man dir ere bútet, solt du dich schamen; so man dich
pineget, so solt du dich vroewen; so man dir gut tůt, so solt
du dich voerhten; so du wider mich tůst, so solt du dich betrueben
von herzen. Maht du dich nit betrueben, so sich wie sere
und wie lange ich dur dich betruebet was.

CHAPTER 33

Von der pfrůnde trost und minne

Min sele sprach alsust zů irem lieben: Herre din miltekeit
ist die pruenende mines lichamen wunderliche, dine barmherzigkeit
ist der trost miner sele sunderlich. Die minne ist die růwe
mines lebens ewiklich.

CHAPTER 34

Du solt sin in der pine ein lamp, ein turteltûbe,
ein brût

Du bist min lamp an diner pine.
Du bist min turteltube an diner súfzunge.
Du bist min brut an diner beitunge.

CHAPTER 35

Die woestin hat zwoelf ding

Du solt minnen das niht,
Du solt vliehen das iht,
Du solt alleine stan
Und solt zů nieman gan.
Du solt sere unmuessig sin
Und von allen dingen wesen vrî.
Du solt die gevangenen enbinden
Und die vrîen twingen.
Du solt die siechen laben
Und solt doch selbe nit haben.
Du solt das wasser der pine trinken
Und das fúr der minne mit dem holtz der tugende entzúnden,
So wonest du in der waren wuestenunge.

CHAPTER 36

Von der bosheit guetin und wundere

Mit der bosheit diner vienden solt du gezieret werden.
Mit den tugenden dines herzen solt du geheret werden.
Mit dinen gůten werken solt du gecroenet werden.
Mit únser zweiger minne solt du gehoehet werden.
Mit minen lustlichen wunder solt du geheliget werden.

CHAPTER 37

Die sele antwurtet got, das si wirdig sî der gnaden

O vil liebe! unschuldiger smacheit lustet mich,
Herzeklicher tugenden beger ich,
Gůter werken han ich leider nit,
Unser zweiger minne die verderbe ich,
Dines schoenen wunders bin ich gar unwirdig.

CHAPTER 38

Got ruemet sich das die sele úberwunden hat vier súnde

Unser herre ruemet sich in himelriche
Siner minnenden sele, die er hat in ertriche,
Und spricht: Sehent wie si kunt gestiegen,
Die mich verwundet hat.
Sie hat den affen der welt von sich geworfen,
Si hat den beren der unkúschi úberwunden,
Si hat den loewen der hochmueti under ir fuesse getreten,
Si hat dem wolf der girheit sinen rans zerrissen
Und kunt gelŏffen als ein verjageter hirze
Nach dem brunnen der ich bin.
Si kumet geswungen als ein are
Usser der tieffi in die hoehin.

CHAPTER 39

Got vraget die sele was sî bringe

Du jagest sere in der minne.
Sage mir, was bringest du mir, min kúniginne.

CHAPTER 40

Des antwurt sî îm das besser ist denne vier ding

Herre, ich bringe dir mine kleinoeter:
Das ist groesser denne die berge, es ist breiter denne die welt,
tieffer denne das mer, hoeher denne die wolken, schoener denne die
sonne, manigvaltiger denne die sterne; es wiget me denne alles
ertrich.

CHAPTER 41

Got vraget mit einem lobe, wie das cleinoeter heisse

Dein bilde miner gotheit, gehert mit miner menschheit,
gezieret mit minem heligen geiste, wie heissent dinú kleinoeter?

CHAPTER 42

Das cleinoeter heisset des herzen lust

Herre, es heisset mins herzen lust, den han ich der welte
entzogen, mir selben erhalten und allen creaturen versaget; nu
mag ich sin nút fûrbas getragen. Herre, war sol ich în legen?

CHAPTER 43

Dinen lust leg in die drivaltekeit

Dines herzen lust solt du nienar legen denne in min goetlich
herze und an min menschlich bruste. Da alleine wirst du getrost
und mit minem geiste gekússet.

CHAPTER 44

Von der minne weg an siben dingen, von drîn kleiden
der brúte und vom tanze

Got spricht: Eja minnendú sele, wilt du wissen wielich din
weg si?
Dú sele: Ja lieber heliger geist, lere mich es. Also du
kumest úber die not des rúwen und úber die pine der bihte,
und úber die arbeit der bůsse, und úber die liebe der welte,
und úber die bekorunge dez túvels, und úber die úberflússekeit
des vleisches und úber den verwassenen eigenen willen, der
manig sele zeruggen zúhet so sere, das si niemer zů rehter liebin
kunt, und so du alle dine meisten viende hast nidergeschlagen,
so bist du also muede, das du denn sprichest: Schoener jungeling,
mich lustet din; wa sol ich dich vinden? So sprichet der jungeling:
Ich hoere ein stimme,
Die lutet ein teil von minnen.
Ich han si gefriet manigen tag,
Das mir die stimme nie geschach.
Nu bin ich beweget,
Ich můs ir engegen.
Sú ist diejene, die kumber und minne mitenander treit.
Des morgens in dem tŏwe, das ist die besclossen innekeit,
Die erst in die sele gât.
So sprechent ir kamerere, das sint die fúnf sinne:
Die sine: Vrowe ir soellent úch kleiden.
Die seele: Liebe, wa sol ich hin?
Sinne: Wir han das runen wol vernommen,
Der fúrste wil úch gegen kommen
In dem tŏwe und in dem schoenen vogelsange.
Eja frowe, so sument nit lange.
So zúhet si an ein hemede der sanften demuetikeit, und also
demuetig, das si under ir nit mag geliden. Darúber ein wisses
kleit der luteren kúschekeit, und also reine, das si an gedenken,
an worten, noch an beruerunge nút me mag geliden, das si bevlekken
moege. So nimet si umbe einen mantel des heligen geruchtes,
den si vergolten hat mit allen tugenden.
So gat si in den walt der geselleschaft heiliger lúten. Da
singent die allersuesseste nahtegale der getemperten einunge mit
gotte tages und nahtes, und manig suesse stimme hoert si da von
den vogeln der heligen bekantnússe. Noch kam der jungeling
nút. Nu sendet si botten us, wan si wil tanzen, und sant umb
den gelŏben abrahe, und umb die gerunge der propheten und
umb die kúsche diemuetekeit unser vrŏwen Sante Marien, und
umb alle die helige tugende Jesu christi, und umb alle die
frúmekeit siner userwelten. So wirt da eine schoene loptantzen.
So kunt der jungeling und spricht ir zů: Junkfrowe, alsust
fromeklich sont ir nachtantzen, als úch mine userwelten vorgetantzet
hant. So spricht si:
Ich mag nit tanzen, herre, du enleitest mich.
Wilt du das ich sere springe,
So můst du selber voran singen.
So springe ich in die minne.
Von der minne in bekantnisse,
Von bekantnisse in gebruchunge,
Von gebruchunge úber alle moenschliche sinne.
Da wil ich bliben und will doch vúrbas crisen.
(Wie die brut singet) Unde můs der jungeling singen alsus
dur mich in dich und dur dich von mir gerne mit dir, von dir
noete. So sprichet der jungeling: Juncfrŏwe, dirre lobetantz
ist úch wol ergangen. Ir súllent mit der megde sun úwern
willen han, wan ir sint nu innenkliche muede. Kument ze mittem
tage zu dem brunnen schatten in das bette der minne, da soent ir
úch mit im erkuelen. So spricht die jungfrŏwe:
O herre, das ist úbergros,
Das dú ist diner minne genos,
Dú nit minne an ir selber hat,
Si werde e von dir beweget.
So spricht die sele zu den sinnen, die ire kammerere sint:
Nu bin ich ein wile tanzens muede. Wichent mir, ich můs gan,
do ich mich erkuele. So sprechent die sinne zů der sele: Vrowe,
wellent ir úch kuelen in den minne trehnen Sante Maria Magdalene,
da mag úch wol benuegen. Die sele:
Swigent, ir herren; ir wissent nit alle was ich meine.
Lant mich ungehindert sin;
Ich wil ein wenig trinken den ungemengeten win.
Sinne: Vrŏwe, in der megde kúschikeit
Ist die grosse minne bereit.
Seele: Das mag wol sin, das enist das hoehste nit an mir,
Sinne: In der marterer blůte moegent ir úch sere kuelen.
Seele : Ich bin gemartert so manigen tag,
Das ich dar nu nit komen mag.
Sinne: In dem rate der bihteren wonent reine lúte gerne.
Seele: Mit rate wil ich jemer stan,
Beide tůn und lan,
Doch mag ich nu dar nút gan.
Sinne: In der aposteln wisheit
Vindent ir grosse sicherheit.
Seele: Ich han die wisheit bi mir hie,
Damit wil ich je zem besten kiesen.
Sinne: Vrŏwe, die engel sint klar
Und schoene minnevar;
Went ir úch kuelen, so hebent úch dar.
Seele: Der engelen wunne tůt mir minnen we,
Swenne ich iren herren und minen brútgŏme nit anseh.
Sinne: So kuelent úch in dem heligen herten leben,
Das got johanni baptisten hat gegeben.
Seele: Zů der pine bin ich bereit,
Jedoch gat der minne kraft úber alle arbeit.
Sinne: Frowe, went ir úch minnekliche kuelen,
So neigent úch in der jungfrŏwen schos
Ze dem kleinen kint, und sehent und smekent,
Wie der engel froede von der ewigen maget
Die unnatúrlichen milch sŏg.
Seele: Das ist ein kintlich liebi,
Das man kint soege und wiege;
Ich bin ein vollewachsen brût,
Ich wil gan nach minem trût.
Sinne: O Frowe, komest du dar,
So muessen wir erblinden gar,
Wan dú gotheit ist so fúrig heis,
Als du selb wol weist,
Das alles fúr und alle die glůt
Das den himmel und alle heligen lúhten tůt,
Und brennen, das ist alles geflossen
Usser sinem goetlichem ateme,
Und von sinem menschlichen munde
Von dem rate des heligen geistes;
Wie macht da beliben ioch eine stunde?
Seele: Der visch mag in dem wasser nit ertrinken,
Der vogel in dem lufte nit versinken.
Das gold mag in dem fúre nit verderben,
Wan es enpfât da sin klarheit und sin lúhtende varwe.
Got hat allen creature das gegeben,
Das si ir nature pflegen;
Wie moehte ich den miner nature widerstan?
Ich mueste von allen dingen in got gan,
Der min vatter ist von nature,
Min brůder von siner moenscheit,
Min brútegŏm von minne
Und ich sîn ane anegenge.
Went ir, das ich nit enpfinde ire wol?
Er kan beide, kreftiglichen brennen und trostliehen kuelen.
Nu betruebent úch nit ze sere.
Ir soellent mich noch leren.
Swenne ich widerkere,
So bedarf ich úwer lere wol,
Wan das ertrich ist maniger strikke vol.
So gat die allerliebeste zů dem allerschoenesten in die verholnen
kammern der unschuldigen gotheit: da vindet si der minne
bette und minne gelas, und gotte und menschliche bereit. So
spricht unser herre: Stant, vrowe sele. - Was gebútest du
herre? - Ir sont us sin. - Herre, wie sol mir denne geschehen?
- Frow sele, ir sint so sere genaturt in mich, das zwischent
úch und mir nihtes nit mag sin. Es enwart nie engel so her,
dem das ein stunde wurde gelihen, das úch eweklich ist gegeben.
Darumbe sont ir von úch legen beide, vorhte und schame
und alle uswendig tugent. Mer alleine die ir binen úch tragent
von nature, den sont ir eweklich enpfinden wellen. Das ist
úwer edele begerunge und úwcr grundelose girheit, die wil ich
eweklich erfúllen mit miner endelosen miltekeit.
Herre, nu bin ich ein nakent sele,
Und du in dir selben ein wolgezieret got.
Unser zweiger gemeinschaft
Ist das ewige liep ane tot.
So geschihet da ein selig stille
Nach ir beider wille.
Er gibet sich ir und si git sich ime.
Was ir nu geschehe das weis si
Und des getroeste ich mich.
Nu dis mag nit lange stan.
Wo zwoei geliebe verholen zesammen koment,
Sie muessent dikke ungescheiden von einander gan.
Lieber Gottesfrúnd, disen minne weg han ich dir geschriben:
Got muesse in an din herze geben. Amen.

CHAPTER 45

Von ahte tagen in denen vollebraht der propheten gerunge

Dis ist ein tag der gerunge und der seligen froeden in der kúndunge
cristi.
Dis ist ein tag der růwe und der liplichen zartekeit in der geburte
cristi.
Dis ist ein tag der trúwe und de seligen einunge, der hohe Donrstag.
Dis ist ein tag der miltekeit und herzeclicher liebi, der stille vritag.
Dis ist ein tag der gewalt und froelicher vroede, die urstandunge.
Dis ist ein tag des gelŏben und des elenden jamers, der uffarttag.
Dis ist ein tag der warheit und des brennenden trostes, der pfingestag.
Dis ist ein tag der rehtekeit und der waren stunde, das jungest gerihte.
Dis ist ein wuche, der sollen wir siben tag began Stetegunge.
Einen wil unser herre began an dem jungsten tage mit uns allen.

CHAPTER 46

Von der manigvaltigen zierde der brúte, und wie si kunt
zů dem brútegŏme und wielieh ir gesinde ist, das ist núnvalt

Die brut ist gekleidet mit der sunnen und hat den manen
under die fuesse getreten, und si ist gekroenet mit der einunge.
Si hat ein cappellan, das ist die vorhte, der hat eine guldine růte
in der hant, das ist die wisheit. Der capellan ist gekleidet mit
des lambes blůt, und ist mit der ere gekroenet. Und die wisheit
ist gekleidet mit der wolsamikeit und ist gekroenet mit der ewekeit.
Die brut hat vier jungfrŏwen. Die minne leitet die brut. Die
minne ist gekleidet mit der kúschekeit und ist gekroenet mit der
wirdekeit. Die ander ist demuetikeit, die haltet die brut, die ist
gekleidet mit der unahtbarkeit und ist gekroenet mit der hoehi.
Die dritte juncfrŏwe das ist rúwe, die ist gekleidet mit den
wintrúbelin und ist gecroenet mit der vroede. Die vierde juncfrowe
ist erbarmherzekeit, die ist gekleidet mit der salbe und ist gecroenet
mit der wunne. Dú zwei tragent der brut den mantel uf,
das ist das helige gerúhte. Si hat einen bischof, das ist der
gelŏbe, der bringet die brut vor den brútegŏme. Der bischof
ist gekleidet mit túrem gesteine und ist gecroenet mit dem heligen
geiste. Der bischof hat zwene ritter, der eine ist die starchekeit,
die ist gekleidet mit dem strite und ist gekroenet mit dem sige.
Der ander kůnheit, der ist gekleidet mit gennedikeit und gekroenet
mit aller selikeit. Si hat einen kamerer das ist die hůte,
der ist gekleidet mit stetekeit und ist gekroenet mit bestandunge;
er treit das lieht vor der brute und treit ir das tepet nach.
Das lieht ist vernúnftekeit, die ist gekleidet mit der bescheidenheit
und ist gekroenet mit miltekeit. Das tepet ist die helige
conscientie, die ist gekleidet mit gůtem willen und ist gekroenet
mit gotz behagunge. Si hat einen schenken, das ist die begerunge,
die ist gekleidet mit girikeit und ist gekroenet mit vride.
Si hat ein spilman, das ist die minnesamkeit. Sin harpfe
das ist innikeit; der ist gekleidet mit dem gunste und ist gekroenet
mit der helfe. Dú brut hat fúnf kúngrich. Das erste
sind die ŏgen, die sint gebuwen mit den trehnen und gezieret
mit getwange. Das ander ist die gedenke, die sint gebuwen
mit dem strite und gezieret mit dem rate. Das dritte ist das
sprechen, das ist gebuwen mit der not und ist gezieret mit der
trúwe. Das vierde ist das hoeren, das ist gebuwen mit dem
gotzworte und ist gezieret mit dem troste. Das fúnfte ist die
beruerde, die ist gebuwet mit der gewalt und ist gezieret mit
der reinen gewonheit.
Dise fúnf kúngriche hant einen voget, das ist die schuld,
die ist gekleidet mit der bihte und gekroenet mit der bůsse. So
hat er einen rihter, der ist gekleidet mit der discipline und
gekroenet mit der gedult. Dú brut hat einen sŏmer, das ist
der lichame, der ist gezoemet mit der unwirdekeit, und
smacheit ist sin fůter, und sin stal ist bihte. Der sŏmeschrin
den er treit ist die unschulde. Die brut hat einen pellelbovivir,
das ist die hoffen, die ist gekleidet in die warheit und gekroenet
mit dem sange. Si hat einen palmen in der haut, das ist die
sege úber die suende, und ein buehsen in der andern hant, die
ist vol gerunge und minne, die wil si iren lieben bringen. Si
het einen pfawenhůt, das ist das gute gerúhte in dem ertrich
und hohe ere in dem himelrich. So gat si einen weg, das ist
die senftmuetekeit, die ist gekleidet mit dem vliessenden honge
und gekroenet mit sicherheit. So singet si denne: Userweltes
liep, ich geren din. Du nimest und gibest mir vil mange
herzensweri. Joch han ich von dir unsinneliche not. Swenne du
herre gebuetest, so wird ich von mir erlost. So sprichet er:
Minnekliche liebe, gedenke an die stunde,
Da du begriffest den vollen funt,
Und la dich nit belangen,
Joch han ich ze aller stunt
Mit armen dich umbevangen.
So spricht unser herre zů siner userwelten brut: Veni, dilecta
mea, veni coronaberis. So git er ir eine crone der warheit,
die nieman tragen můs denne geistliche lúte. In der krone
siht man vier tugende: Wisheit und kumer, gerunge und behaltnisse.
Got gebe uns allen die krone! Amen.